---
title: 'Unii oameni chiar nu sunt proști, doar că nu se pot concentra'
description: 'De ce obișnuiesc să elimin mii de abonați prin email din listele mele în fiecare an.'
permalink: "/sarcina-dificila-abonare-prin-email/"
date: 2025-12-28
tags: ['psihomarketing']
---

![De ce elimin mii de abonați prin email din listele mele.](/assets/images/gallery/curatare-lista-de-email-uri.jpg)


Zilele acestea fac curat în diversele mele liste de abonați.

Adică îi dau afară pe cei care sunt abonați prin email, dar nu citesc ce le trimit.

De unde știu că nu citesc?

Pentru că nu dau click pe link-urile din email-uri.

Că dacă ar citi, ar da click măcar din curiozitate, din când în când.

Dar cum nu dau, înseamnă că nu-i interesează.

Și e dreptul lor să nu-i intereseze.

La fel, e dreptul meu să-i elimin, mai ales că am un orgoliu prea fragil ca să accept o asemenea ofensă!

Glumesc.

Oarecum.

Dar realitatea este că mail-urile mele sunt balast pentru respectivii, iar ei sunt balast pentru mine.

Deci fac ambelor părți un mare bine prin faptul că îi elimin.

## Măcelul fără sânge pe pereții listei

Aseară am șters peste 1.000 de oameni dintr-una dintre listele despre care îți vorbesc.

Desigur, am fost amabil.

Adică, întâi le-am dat un mail în care le-am spus cine sunt și că, la un moment dat, s-au abonat. Dar că, între timp, și-au pierdut interesul pentru ce le trimit și că urmează să-i dezabonez dacă nu-mi confirmă că mai doresc să rămână în listă.

Apoi, a doua zi, la fel de amabil, le-am dat un email în care le-am spus că e ultima șansă ca să-mi rămână abonați.

Iar a treia zi nu le-am mai spus nimic.

I-am zburat din listă.

Desigur, eu vorbesc aici de o manieră beligerantă, dar în realitate cei eliminați n-au simțit nimic. 

Majoritatea nici nu știu că s-a întâmplat asta, de vreme ce nu deschid mail-urile mele.

Totuși, a fost corect ce am făcut?

## Cât de corect a fost să-mi tratez abonații prin email așa

După standardele industriei de email marketing, nu se face ce fac eu.

Adică, dacă tot vrei să-ți cureți lista, depui un efort mult mai mare să convingi oamenii să redevină activi. Și le trimiți o așa-zisă campanie de reactivare, care include mai mult de două mail-uri și durează mai mult de două zile și jumătate.

Doar că standardele mele nu sunt standardele respectivei industrii.

Dacă aș face eroarea de a copia comportamentele „recomandate”, aș fi doar un alt mediocru al acestui domeniu.

Sigur, te poți amuza în timp ce citești:

> „Tare priceput ești dacă trebuie să elimini peste 1.000 de abonați pe care n-ai reușit să-i faci să fie interesați de ceea ce le trimiți...”.

Bună observație.

Doar că nu e vina mea.

În general, e vina clientului.

Adică a abonaților.

## De ce e vina abonaților că au ignorat email-urile mele

Știu, știu, în lumea marketingului tâmp, clientul are întotdeauna dreptate.

Dar nu mă interesează astfel de ziceri, care nu fac altceva decât să le dea impresia unora sau altora că ar fi ceva deosebit legat de ei și de dreptatea lor.

Prefer să tratez lucrurile mult mai simplu: îmi place să fac ceea ce fac exact în condițiile mele. Asta poate să însemne inclusiv să câștig poate mai puțini bani decât cei care preferă să trateze relația cu clienții lor ca pe niște partide de sex oral cu finalizări multiple.

Dar totuși îmi plac banii suficient de mult încât atitudinea mea să fie nu numai în acord cu firea mea, dar și profitabilă.

Prin urmare, am o atitudine cumva victoriană în relație cu clienții mei.

Nu consider că cineva îmi face vreodată un favor că se abonează la email-urile mele sau pentru că ar cumpăra ceva de la mine.

Nici eu nu le fac un favor oferindu-le ce le ofer.

Relația este, în general, egală.

Adică oamenii plătesc cu banii lor sau cu atenția lor pentru ce primesc de la mine.

Normal, îmi dau silința ca acei oameni să simtă că plata lor a meritat cu vârf și îndesat, adică să se simtă câștigați real din această relație. De aici îmi trag și eu o parte din satisfacția și din motivația de a face ceea ce fac. În rest, mă mulțumesc cu banii pe care îi câștig.

## Cel mai sănătos lucru este să nu ai o relație cu cei care nu vor o relație cu tine

Prin urmare, dacă eu văd relația ca fiind una egală, este evident că nu aș putea să păstrez în listă abonați care ignoră email-urile mele.

Și că nu aș putea să mă rog de ei printr-o așa-zisă campanie clasică de reactivare.

Până la urmă, oricum nu mă încadrez în zona clasică a celor care folosesc email marketing-ul ca principal canal de vânzări dintr-un motiv simplu: trimit email-uri zilnic pentru majoritatea listelor mele.

Deci când ajung să elimin pe cineva, nu o fac pentru că n-a deschis cele trei email-uri pline de imagini și reduceri pe care le trimit, de obicei, diverși comercianți în decurs de o lună.

Îi elimin pe cei care, de-a a vreo 3 luni, au dormit cu capul pe mai mult de o sută de email-uri, multe dintre ele conținând link-uri spre produse nou lansate, pe care oricine le-ar verifica măcar din curiozitate.

## Să te abonezi și să citești mail-uri poate fi prea solicitant intelectual vorbind

În fine, apropo de lista din care am eliminat acea mie de abonați: folosesc serviciul respectiv din august 2019. Deci sunt peste șase ani de date strânse legate de diverse obiceiuri de abonare.

Știi care-i cea mai fascinantă chestie?

Cât de mulți oameni sunt incapabili să se aboneze.

La ce mă refer?

Pe acel site există un formular de abonare cu un singur câmp – cel pentru adresa de email. O completezi, apoi ești redirecționat pe pagină care te anunță că vei primi un mail cu un link pe care trebuie să dai click pentru ca abonarea să devină activă.

În acești șase ani, peste 900 de oameni n-au fost capabili să ducă această sarcină la bun sfârșit și îi am într-o secțiune specială a platformei pe care o folosesc, sub titulatura de „unconfirmed”. Deci nu le trimit mail-uri vreodată și i-am șters când i-am descoperit.

În fine, unii n-au reușit să ducă abonarea la capăt pentru că au dificultăți tehnice normale – n-au avut contact cu tehnologia anterior suficient de mult și e firesc să facă diverse confuzii legate de ce înseamnă o adresă de email. De aici, o grămadă de încercări de abonare cu adrese de email care încep cu `www...` 

Alții sunt incapabili să se concentreze suficient cât să-și treacă în mod corect adresa de email – adică mănâncă litere, nu pun punct între domeniu și extensia acestuia etc.

Desigur, oricine poate face erori.

Eu însumi trimit mail-uri în care cuvintele au litere inversate sau mâncate.

Dar mail-ul ajunge la tine și tu înțelegi despre ce e vorba.

Adică îmi permit să fac erori de genul acesta pentru că mail-ul își îndeplinește misiunea. Plus că astfel de erori mă ajută să identific și să blochez disperații care îmi atrag atenția în legătură cu erorile mele de o manieră obraznică.

Dar revenind... dacă observi că nu primești mail-ul de confirmare, îți dai seama că ceva n-a fost în regulă.

Și revii dacă ai forța de-a trece peste acest obstacol îngrozitor - să scrii corect o adresă de email. 

În fine, sunt cei care se abonează, primesc mail-ul, îl deschid, dar nu dau click pe link-uș de confirmare pentru abonare. Cel mai probabil sunt incapabili să citească mesajul scurt care le spune exact faptul că abonarea devine activă abia după ce o confirmă cu acel click pe link.

Deci, în șase ani și jumătate, s-au strâns peste 900 de astfel de indivizi.

Ai putea crede că-s puțini, dar nu-s.

Mai mult, ce mi se pare fascinant este că, în ultimii ani, numărul acestor „neputincioși” a crescut vertiginos. Înainte erau mult mai puțini, deși expunerea oamenilor la noile tehnologii era în trecut mai puțin intensă ca astăzi.

## Ce s-a schimbat în ultimii 3 ani?

Pot doar să speculez – țărănește spus, o grămadă de oameni sunt cu mintea zdrențe ca urmare a modului în care folosesc platformele sociale. Toate acele short-uri / reel-uri de pe TikTok sau YouTube și-au făcut efectul.

Și asta se vede inclusiv în această impotență în privințe absolut banale – să-ți scrii corect adresa de email într-un formular de abonare sau să fii capabil să urmărești etapele unei abonări în doi pași.

Sau să fii capabil să completezi de-o manieră cât de cât specifică unui individ alfabetizat un formular de plată.

Sau să fii capabil să te dezabonezi dând click pe link-ul pe care scrie Dezabonare, nu să trimiți un mail pentru a cere să nu mai primești. Glumesc, aceștia sunt chiar simpatici, e plăcerea mea reală să-i ajut.

Normal, în orice dezastru există și măcar o mică parte bună.

Sau, cel puțin, așa încerc eu să identific.

Astfel, consolarea mea este că dacă totuși respectivii ar fi devenit abonații mei, i-aș fi plictisit groaznic cu email-urile mele gigantice, care pot trece uneori chiar și de 500 de cuvinte.

Și la finalul cărora, sigur am ceva de vândut.

Cum ar fi acest ghid care te ajută să evadezi din sclavia rețelelor sociale:

[Cum să omori un Social Media Zombie](https://beldie.ro/smz/)


#### Cel mai deștept lucru pe care-l poți face acum este să te abonezi la email-urile mele zilnice:</strong>

{% include "partials/newsletter-form.njk" %}