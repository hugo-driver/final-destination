---
title: 'Câți bani am dat pe restaurant anul trecut'
description: 'De ce am redus masiv mâncatul în oraș anul trecut și de ce e posibil să fac asta și anul acesta.'
permalink: "/cati-bani-am-dat-la-restaurant/"
date: 2026-01-01
tags: ['simplitate']
---

![Cât dau pe restaurant.](/assets/images/gallery/cat-dau-pe-restaurant.jpg)

La finalul anului trecut, nu mi-am propus absolut nimic special pentru anul acesta.

De fapt, nici nu prea am genul de obiective clasice pe care să le scriu pe o foaie de hârtie și să le privesc cu speranța că, de la anul, lucrurile vor fi mult diferite față de trecut.

Nu pentru că așa ceva n-ar funcționa.

Sunt o grămadă de oameni care își propun obiective pentru noul an și le realizează.

De asemenea, o altă grămadă de oameni, una mai mare, își propun obiective mărețe la final de an și le abandonează rapid, când dau de greu.

Nu fac parte din nicio categorie.

Adică, chiar n-am nevoie de un reper frumos precum 1 ianuarie ca să fac orice.

De altfel, în general, chiar îmi face plăcere să decid că fac ceva important prin simplul fapt că mă uit la ceas și constat:

„Azi, 16 decembrie, ora 20:18, îmi propun să...”.

Și e suficient.

Uneori, mă uit în jurnal și văd câte un angajament de genul acesta și mă amuză că am decis să fac ceva important pentru mine din senin, începând cu ce zi și oră s-a nimerit în acel moment să fie.

Mi se pare că o astfel de alegere are o mult mai mare forță asupra psihicului decât așteptarea unei date rotunde
 

Dar, desigur, așa sunt eu.

Poate tu ești diferit.

Deși nu cred.

Adică, nu cred că asupra ta n-ar avea efect să decizi ceva instant, fără să aștepți să ajungă calendarul la o anumită dată specială.

## Obiectivul care a picat încă din luna martie

În fine, de fapt voiam să-ți vorbesc despre ce mi-am propus totuși, aproape serios, la finalul anului trecut pentru anul acesta

Mi-am propus să nu mănânc la restaurant în 2025.

Am și explicat atunci motivul principal – mâncarea mea este mai bună decât mâncarea pe care o oferă, în general, restaurantele.

Mult mai bună.

Nu neapărat datorită artei gătitului în sine, ci mai ales datorită calității ingredientelor sau a produselor pe care le achiziționez.
 

Sigur, există restaurante pe lumea asta unde probabil există mâncare mai bună decât cea pe care o mănânc eu, dar nu cred că este vorba despre cele la care apelează, în general, oamenii când ies în oraș sau când dau o comandă, lihniți de foame, seara.

Deci nu mi-am propus ceva foarte dificil.

Și totuși, undeva prin martie, am mâncat prima dată în oraș, într-un context în care mi-ar fi fost ușor să refuz să mănânc, dar totuși am făcut-o.

Pentru că mi-era foarte foame?

Nici pe departe.

Pentru că s-a întâmplat să fie un restaurant care se aprovizionează cu carne dintr-o sursă din care cumpăr și eu din când în când. Așa că mi-a fost ușor să dau deoparte argumentul calității ingredientelor și să rămână cel al ideii că plătesc pentru serviciul respectiv...

## 11 „incidente” care au costat 2.455 lei

Și, apropo de plată – de-a lungul anului trecut am cheltuit doar 2.455 lei pe mese în oraș sau comenzi. Vorbesc despre ceea ce s-a întâmplat în afara vacanțelor, când oricum nu am acces ușor la mâncarea pe care o prefer, așa că mănânc și la restaurante.

Deci au fost 11 „incidente” – 8 mese în oraș și 3 comenzi acasă.

Unele mese au fost mai scumpe, altele foarte ieftine.

Desigur, am dat foarte puțini bani comparativ cu ceea ce văd în „bula” mea că se dă pentru așa ceva. Știu asta nu pentru că am acces la finanțele altora, dar am cunoștințe care mănâncă zilnic în oraș sau comandă acasă.

Absolut zilnic.

Pentru mine e ceva exagerat, dar pentru ei este la fel de firesc cum este pentru mine să prefer mâncarea mea mâncării altora.

Mai mult, asta nu mă face mai chibzuit sau mai rezistent la tentații decât ei, ci doar confirmă trei lucruri.

În primul rând, e o chestiune de gust – eu nu sunt atras de ce sunt majoritatea atrași: pizza, burgeri, paste, cartofi, șaorma cu de toate... Îmi place doar șaorma fără cartofi și fără sosuri. Doar carnea, murăturile, ceapa și cam atât.

În al doilea rând, spre deosebire de majoritatea, am genul de cunoaștere care îmi permite să identific relativ ușor [producătorii/comercianții au marfă de calitate](https://beldie.ro/lista-cu-mancare-buna/), care merită cumpărată.

Și, în fine, dincolo de faptul că am identificat comercianți de la care pot cumpăra marfă de calitate, am și apropiați care stau la țară și au gospodărie clasică – adică genul care cresc animale.

Multe animale.

În fine, nu sunt consumator de diverse pe lângă mâncare - adică, în afară de apă, nu comand altceva. Adică, acea sumă nu include cafele, băuturi alcoolice, sucuri și orice mai coamndă oamenii în general când ies la restaurant. N-am nimic împotriva acestora, dar s-a întâmplat să nu-mi placă, deci nu le consum. 

## De unde știu ceea ce știu despre banii dați pe restaurant

Dincolo de asta, de unde știu cu atâta exactitate câți bani am dat la restaurant în anul care se încheie, fără să fac vreun efort, ci doar dând câteva click-uri?

Evident – îmi țin cheltuielile.

Și pentru că mi le țin, știu ce cheltui.

Și pentru că știu ce cheltui, am un soi de predispoziție de a cheltui mai puțini bani în direcții neprofitabile sau neavantajoase pentru mine – cum este, de multe ori, mâncatul la restaurant sau comandatul prin aplicații, în cazul meu.

În cazul tău, lucrurile pot sta diferit.

Dar știi câți bani dai pentru că lucrurile pot sta diferit?

Uneori, faptul că știi exact, nu doar îți imaginezi sau ghicești, te ajută să-ți schimbi major părerea în cazul unora dintre cheltuielile pe care le faci. E posibil să ți se pară cam mari sau mult prea mari.

Și să iei măsuri pentru a nu mai pierde bani acolo unde nu e cazul.

Eu am vorbit aici de mâncatul în oraș, dar raționamentul poate fi aplicat pentru absolut orice îți scoate bani din buzunar, mai ales dacă știi exact despre ce bani este vorba.

În fine, mai jos ai aplicația pe care o folosesc de foarte mulți ani ca să-mi gestionez cum trebuie finanțele personale. Mă ajută atât să-mi monitorizez cheltuielile, cât și să-mi fac un buget în acord cu obiectivele mele:
 

[Bugetare prin YNAB](https://ynab.com/referral/?ref=uoGMU_u3Kjr6njLK)

 

**PS 1**: Acordă suficient timp ca să înțelegi filosofia din spatele acestui program, ca să-l folosești așa cum a fost gândit. Sunt convins că te vei felicita că ai avut răbdarea necesară ca să-ți faci un mare bine.

**PS 2**: Dacă îți vei face abonament folosind link-ul acesta, eu voi câștiga o mare sumă de bani de pe urma ta.

Sau una mică.

Sau nimic.

Glumesc.

Pentru fiecare abonat care folosește link-ul meu ca să pornească trial-ul programului și apoi se și abonează, primesc o lună gratuită de YNAB.

Deci încerc doar să-ți spun că e un așa-zis link afiliat.

Dar partea faină este că nu doar eu primesc acea lună gratuită, ci o primești și tu.

Deci lucrurile vor sta așa: 

- dai click pe link-ul de mai sus 

- ajungi pe o pagină care te anunță că poți începe trial-ul de 34 de zile și că vei primi, ca și mine, o lună de YNAB gratuită 

- începi trial-ul făcându-ți cont și, de acolo... de acolo e treaba ta, pentru că sunt banii tăi. 
